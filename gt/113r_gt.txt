Leonardi Aretini Dialogus Incipit foeliciter
Vetus est cuiusdam sapientis sententia felici homini hoc vel in primis adesse oportere ut patria sibi clara ac nobilis esset nos vero petre etsi hac parte felicitatis expertes sumus quod patria nostra crebris fortune ictibus diruta est et pene ad nihilum redacta tamen hoc solatio utimur quod ea in civitate vivimus que ceteris omnibus longe antecellere ac prestare videtur. nam cum frequentissima populi splendore edificiorum magnitudine rerum gerendarum civitas hec florentissima est tum etiam optimarum artium totiusque humanitatis que iam penitus extincta videbantur hic semina quedam remanserunt que quidem in diem crescunt brevi tempore ut credimus lumen non parvum ellatura. qua in civitate utinam tibi una nobiscum habitare licuisset. Non enim dubitamus quin consuetudine mutua studia nostra leviora fuissent et iocundiora futura. Verum quia seu rationes rerum tuarum seu fortuna quedam sic voluit ut tu a nobis invitus ab invitis distraherere non possumus sane tui desiderio non moveri. Sed tamen quod reliquum ex te nobis est eo nos quotidie avidissime fruimur. Sic et enim re se habet corpus quidem tuum a nobis montes et valles intermedie separant memoriam vero atque caritatem nec distantia loci nec quam ulla unquam a nobis separabit oblivio. Itaque nulla fere dies preterit quin tua sepius in mentem nostram recordatio subeat. Sed cum semper nobis tua presentia desideretur tunc tamen maxime cum aliquid illarum rerum agimus quibus tu dum aderas delectari solebas. Ut nuper cum est
