attulisse nequaquam arbitrabatur. sed cum longius progrederetur silentium / essetque manifestum nihil a nobis qui ad eum veneramus proficisci conversus ad nos colucius eo vultu quo solet cum quid paulo accuratius dicturus est ubi nos attentos in eum vidit huiusmodi est verbis sermonem exorsus. Haud sane dici posset inquit iuvenes quam me conventus vester presentiaque delectat. Ii enim estis quos ego vel morum vestrorum gratia vel studiorum quo vobis mecum communia sunt: vel etiam quia me a vobis observari sentio: egregia quadam benivolentia et caritate complector. Verum una in re parum mihi probati estis. eaque permagna: nam cum ceteris in rebus que ad studia vestra attinent: tantum in vobis cure vigilantieque perspiciam quantum debet esse in his qui se homines frugi ac diligentes appellari volunt in hoc uno tamen vos hebescere neque utilitati vestre satis consulere video. qui disputandi usum exercitationemque negligitis. qua ego quidem re nescio an quicquam ad studia vestra reperiatur utilius. nam quid est per deos immortales quod ad res subtiles cognoscendas atque discutiendas plus valere possit quam disputatio? ubi rem in medio positam velut oculi plures undique speculantur ut in ea nihil sit quod subterfugere nihil quod latere nihil quod valeat hominum frustrari intuitum. quid est quod animum fessum atque labefactatum et hec studia longitudine ocii et assiduitate lectionis plerumque fastidintem magis reparet atque redintegret quam sermones in corona cetuque agitati. Ubi vel gloria si alios superaveris vel pudore si superatus sis ad legendum atque perdiscendum vehementer incenderis. quid est quod ingenium magis accut? quidÂ 
