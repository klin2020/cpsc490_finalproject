apud colutium disputatum: non possem dicere quantopere ut adesses desideravimus. Motus profecto fuisses tum rei que disputabatur tum etiam personarum dignitate. Scis enim colutio neminem fere graviorem esse. Nicolaus vero qui illi adversabatur et in dicendo est promptus et in lacessendo acerrimus. Nos autem disputationem illam in hoc libro tibi descriptam misimus. ut tu licet absens comodis nostris aliqua ex parte fruaris. in quo id maxime conati sumus ut morem utriusque diligentissime servaremus quantum vero in ea re profecerimus tuum erit iudicium.
De disputatione dialogus
Cum solemniter celebrarentur hii dies qui pro resurectione Iesu Cristi festi habentur essemusque in unum Nicolaus et ego pro summa inter nos familiaritate coniuncti: placuit tum nobis ut ad colutium salutatum iremus virum et sapientia et eloquentia et vite integritate huius etatis facile principem: Nec longius fere progressus Robertus russus fit nobis obviam homo optimarum artium studiis deditus nobisque familiaris qui quonam tenderemus percontatus audito consilio nostro approbatoque ipse etiam una nobiscum ad colucium sequutus est. ad quem ut venimus comiter ab eo familiariterque accepti deinde sedere iussi consedimus: paucisque verbis ultro citroque dictis que primo congressu amicorum haberi solent deinceps silentium subsecutum est: nam et nos colutium ut alicuius sermonis princeps foret expectabamus. et ille nos ad eum vacuos venisse nec quicquam in medio ponendi causaÂ 
